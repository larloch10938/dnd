![Tok Nak](https://regnidiconfinednd.wordpress.com/wp-content/uploads/2018/04/tok-nak.png?w=1120)

Tok Nak Durgak ed il suo Martello Lungo Nanico

# …

## Le Nuove di Allania – Numero XIII

#### [Marphenot 1373 CV]

### **Tok Nak Durgak**

Tok Nak Durgak è uno degli ultimi arrivati nei Regni di Confine, nonostante la completa assenza di tatto, nano estremamente pratico ed efficiente ha rapidamente conquistato la fiducia e la stima dei governanti della Marca di Rubino ottenendo in meno di un anno un incarico come Capo delle Guardie del Marchese Edrik Sohr.

Nonostante stare dietro al Marchese e alle sue peculiari abitudini sia un lavoro a tempo pieno, Tok Nak riesce comunque a trovare tempo da dedicare alla creazione delle sue armi e armature, come le antiche tradizioni naniche prevedono; se non e’ al castello di Allania o nel suo laboratorio lo si può trovare nel birrificio di Allania, gestito da un esperto birraio nanico di cui Tok Nak apprezza oltremodo le creazioni.

Chi non lo conosce a fondo, ma in realtà anche chi lo conosce, potrebbe averlo sentito aprire bocca quasi solamente per lamentarsi della vita in superficie, dell’assenza di solide basi culturali che caratterizza la società umana, specialmente nelle Terre di Confine, oppure di quanto trovi inopportuno creare costruzioni utilizzando il legno come gli umani amano fare: per Tok Nak costruire un edificio in legno e’ come prendere una moglie che non sa combattere, sai già che non durerà! A questo proposito infatti, pur di smettere di sentire le sue lamentele, ma anche grazie alle sue grandi abilità di costruttore e progettista, verso la fine del secondo anno dalla fondazione della Marca di Rubino, Il Concilio dei Diaconi ha deciso di nominarlo Castellano e di affidargli la supervisione della costruzione delle infrastrutture di Allania e della Marca, compito al quale lui sta dedicando tutto il suo ingegno e rigore. A causa del suo atteggiamento, in pochi si sono chiesti da dove questo nano sia arrivato e cosa ci faccia ad Allania, ma per voi lettori de Le Nuove di Allania, io, Aliaga Volodifalco in persona, nominata Bardo di Corte dal Marchese Edrik Sohr, sono andata a scavare nel passato del nano più scorbutico della Marca e questo è quello che ho ottenuto chiedendo in giro…

Tok Nak è nato quasi un secolo fa a Cittadella Drurnak, nel sottosuolo intermedio dello Shaar, battezzato al cospetto della Grande Pietra con il nome “Nak” (“Pietra”), nome molto comune tra i membri del Clan Durgak poichè devoto al Signore della Terra Grumbar. L’appellativo “Tok” (“Caduto/Cadere”, onomatopea del suono di una pietra che cade sbattendo su un’altra pietra), invece, gli fu attribuito solo successivamente, quando in giovane età cadde in un profondo crepaccio a ridosso del quale è costruita la Cittadella in cui il nano è nato.

Non molto eh?! A questo punto, voi lettori vi starete facendo mille domande: “Che cosa ha portare un fiero e testardo nano così lontano da casa?”, “Che lavoro faceva prima di essere castellano?”, “Che cos’è quello strano martello che porta sempre con sé?”, “Ha una dolce nana ad aspettarlo a casa?” e molte altre. Io stessa ero assillata dalla curiosità e decisi quindi di andare ad intervistarlo.  Per ottenere qualche risposta però ho dovuto convincerlo che agivo ufficialmente su commissione del Marchese in persona e che lo scopo dell’intervista era quello di assicurare l’affidabilità del Capo delle Guardie del Marchese e quindi la sicurezza dello stesso: se Tok Nak vi chiede confermate anche voi! Non vorrei che il Castellano la prendesse male!

A voi l’intervista:

_Quali sono le sue origini Mastro Nano?_Mpfh! Sono nato e cresciuto a Cittadella Drurnak, Ultimo insediamento di ciò che rimane del Clan Durgak e Primo insediamento del fiorente Clan Durgak! Inespugnabile e straordinariamente ricca di metalli e minerali preziosi, Cittadella Drunak era e rimane la mia casa, come il Clan Durgak rimane la mia famiglia. La Cittadella, fondata prima che voi umani scendeste dagli alberi, si trova nel sottosuolo intermedio ad un paio di settimane di viaggio dalla Verde Cintura, vi inviterei a visitarla per prendere qualche spunto su come costruire case decenti, ma non si può dire che sia aperta ai visitatori, ogni tanto ai mercanti, ma solo quelli con prezzi onesti!

  
_Molto interessante! Cosa può dirci di più su questo luogo? Com’è la vita a Cittadella Drurnak?_  
Egrh! Per cosa mi ha preso? La mia faccia le pare per caso un libro!? Se è tanto curiosa, vada a cercare nell’Archivio di Pietra!

_Mmm d’accordo, andrò a cercare nell’Archivio di Pietra allora… A proposito della sua faccia, come si è procurato la vistosa cicatrice che ha in volto? Duello all’ultimo sangue con un rivale? O si tratta di un trofeo lasciatole da qualche terribile creatura del sottosuolo?_Prima cosa, noi Durgak non risolviamo i contenziosi con i duelli, non siamo mica barbari della superficie, noi abbiamo una cosa chiamata Legge, che qui ad Allania sembra difficile far radicare a fondo! Tra tutti i cittadini di Allania solamente un paio sembrano capire il concetto di Legge, e solamente uno si impegna a fare in modo che venga istituita! Seconda cosa, noi Durgak non ci facciamo cogliere di sorpresa dalle creature del sottosuolo, siamo addestrati e ben organizzati ed è estremamente raro che uno di noi venga ferito! Se siamo in gruppo solitamente non subiamo un graffio e se uno di noi viene colto da solo… Beh.. Di solito non si ha poi modo di vederne le cicatrici, se intende… In ogni caso questa brutta cicatrice, me la sono procurata cadendo. …e prima che me lo chieda, cadendo nella gola a ridosso del quale la Cittadella è costruita. Questa gola viene utilizzata come magazzino definitivo per tutto quell’equipaggiamento così antico da non avere più una funzione per il Clan. Stavo andando a recuperare alcuni componenti da cui prendere ispirazione per il mio primo set di equipaggiamento e mentre risalivo, troppo carico, ho perso la presa e sono caduto sul fondo di questo crepaccio. Quasi trecento braccia di caduta, rimbalzando da parete a parete. Sarei morto se non per un Pech che si aggirava sul fondo della crepa e che mi ha raccolto e salvato. La cosa straordinaria è che da dopo la caduta, non sono sicuro se per la botta in testa o per i funghi di profondità che il Pech mi diede per guarirmi, ho iniziato a poter percepire la presenza di metalli preziosi con l’olfatto! Ahah abilità decisamente utile per un Nano!

  
_Mmmm interessante, ha altre capacità così peculiari di cui vorrebbe parlare?_  
No.

_Ok, passando oltre, qual’era il suo mestiere a Cittadella Drurnak?_  
Nel Clan Durgak l’organizzazione sociale è un po’ diversa da come la intendete voi, ma si potrebbe dire che il mio “mestiere” fosse quello di Guardia del Corpo anche a Cittadella Drugak, per l’esattezza facevo parte della guardia del corpo del Capo Clan, tradizionalmente divisa in Grandi Scudi e Martellatori, io mi distinguevo come uno tra i migliori Martellatori del Clan. Veniamo chiamati così per via della l’arma che tradizionalmente utiliziamo, Il Martello Lungo Nanico, formidabile quando utilizzato in formazione con i Grandi Scudi.

_E che cosa avrebbe portato uno dei migliori Martellatori del Clan Durgak fino ad Allania? Cosa ci facevate lei ed il centinaio di Nani con cui viaggia nel Baronato di Black Saddle?_  
Siamo coloni. Da quando otto anni fa RokTod Durgak è diventato Capo Clan, la sua passione per la birra di malto e il profondo odio che lui ed ogni nano prova nel pagare un bene più del suo valore reale ha portato il Clan a desiderare di stabilire un insediamento in superficie, direttamente collegato a Cittadella Drurnak. In questo modo Capo RokTod vuole evitare lo snodo commerciale della Grande Crepa e l’enorme e grassa casta di mercanti Nanici che speculano sul fatto che tutti i commerci tra superficie e sottosuolo devono passare attraverso le loro avide mani. Inaccettabile! I loro padri, tornati al Forgiatore di Anime si staranno rivoltando nella tomba, mai speculare su un altro Clan Nanico!

  
_E’ dunque lei ad essere a capo di questa spedizione di coloni?_  
No, a capo della spedizione ci sarebbe Shardra Geltl, figlia di RokTod e Portatrice della Sacra Runa di Grumbar, io sono stato inviato al suo fianco come guardia del corpo. Una volta arrivati a Black Saddle però, è sparita di notte lasciando solamente un biglietto con scritto: “Crea un insediamento e rendilo prospero ed efficiente, io devo assicurarmi che la via verso Cittadella Drurnak sia sicura e protetta dalla volontà di Grumbar”.

_E lei non ha paura che Shardra sia in pericolo? Una donna, da sola nel sottosuolo, lei dovrebbe essere la sua guardia del corpo!_  
Innanzi tutto non è una donna ma una nana, come ho già detto l’organizzazione sociale per noi Durgak è diversa dalla vostra. Se la conoscesse non sarebbe troppo preoccupata, Shardra è una sacerdotessa molto potente, io servivo solo a tenerle lontana la gente mentre lei invocava la volontà di Grumbar per schiacciare i nostri nemici. Inoltre era lei a detenere il contratto di Protezione, lo ha lasciato quella notte invalidato assieme alla nota. Ora, dunque, non ho alcun vincolo legale con lei, la mia lealtà è ad alla Marca di Smeraldo e al suo Marchese se è quello che stava insinuando!

_No, non stavo insinuando nulla sulla “legalità” della sua presenza qui. Mi chiedevo solo se Tok Nak fosse preoccupato per Shardra…_  
Si, sono preoccupato.

(Dopo questa domanda il severo sguardo di Tok Nak si addolcisce tutto d’un tratto e capisco di essere stata un po’ inopportuna, decido di saltare alcune delle domande che mi ero preparata e di concludere con qualche cosa di cui credo qualunque nano abbia voglia di parlare…)

_Ho capito… Passando ad argomenti più leggeri. Si dice che lei passi molto del suo tempo libero a ristrutturare una antica armatura, c’è chi la chiama pezzo di ferraglia, ma io le chiedo solamente: cosa rende speciale questa Armatura, e per quale ragione la sta ristrutturando?_  
Ha presente la caduta di cui ho parlato prima? Beh ero troppo carico a causa di questa armatura. Quando l’ho vista qualche cosa è scattato dentro di me ed ho dovuta prenderla. La fattura è eccezionale e questo è chiaro, ma c’è qualche cosa di più, è come se fosse qualche cosa di importantissimo ma che essendo fuori fuoco ora non mi sia chiaro… E’ come se L’Armatura mi avesse chiesto, o forse addirittura ordinato, di riportarla al suo antico splendore… Ma ora basta, credo che per Edrik siano abbastanza informazioni…  
  
A questo punto Tok Nak si alza e se ne va, senza che io possa convincerlo a rispondere ad altre domande… Spero che voi lettori siate soddisfatti per ora, indagherò più a fondo e vi terrò aggiornati! Ma ricordate: Acqua in bocca!! Non vorrei che TokNak si risentisse nello scoprire che non vi era alcun mandato legale dietro a questa intervista, il rancore dei nani è ben noto, specialmente quello del nostro Castellano!  

La vostra amata

_Aliaga Volodifalco_

# …

![Sotto suolo Grande crepa 3](https://regnidiconfinednd.wordpress.com/wp-content/uploads/2018/04/sotto-suolo-grande-crepa-3.png?w=674&h=441)

Sottosuolo del Faerun: a nord-ovest del Grande Bhaerynden, lungo il tunnel Nero, si può trovare Cittadella Drurnak

# …

## Le Nuove di Allania – Numero XIV

#### [Nightal 1373 CV]

### **Il Clan Durgak**

Il Grande Bhaerynden e’ un fiorente regno nanico situato nel sottosuolo del vasto Shaar, fondato nel -16000 DC e’ il più’ antico regno nanico di cui ci sia traccia nella storia ed e’ uno dei pochi ad essere sopravvissuto attraverso i millenni fino ad oggi.

Il principale canale di comunicazione tra il Grande Bhaerynden e la superficie e’ La Grande Crepa, un enorme canyon formatosi dopo il crollo di una gigantesca caverna sotterranea nel -7600 DC.

L’intera razza nanica ha avuto origine nel Grande Bhaerynden ma nei millenni altri regni nanici sono stati fondati, il primo di questi esodi risale  al -12000 DC quando Taark Shanat, Il Grande Crociato, terzogenito del Clan che all’epoca regnava su Bhaerynden decise di fondare il primo regno nanico del nord, Alatorin.

Dopo diversi decenni di guerre, Il Grande Crociato e chi lo seguiva riuscirono ad annientare tutte le resistenze che si opponevano all’insediamento del Popolo Tozzo nel sottosuolo del Nord ed Il Trono Teschio del Dragone fu istituito. Gli otto figli di Taark, al capo di otto clan, ognuno fedele ad una diversa divinità’ del pantheon nanico, giurarono fedeltà’ al Trono Teschio del Dragone e lasciarono Alatorin per fondare altri regni, aprendo così’ l’era del Grande Shanatar.

Tra questi regni vi era Barakuir: Il Regno di Ferro, fondato da Durgak Shanat, secondogenito del Grande Crociato, dimora del Clan Durgak (oggi noto come Clan Duergar).

Barakuir (Antica casa del Clan Durgak) crebbe nei secoli, le rivalità’ con i regni vicini crebbero con esso e nel -8100 DC scoppiò la prima grande guerra tra i Clan Fratelli. Questa guerra non passo’ inosservata tra gli altri abitanti del sottosuolo e dopo pochi mesi dal suo inizio, la citta’ Illithid di Oryndoll colse questo l’occasione e sferrò un ambizioso attacco all’intero Shanatar.

Il conflitto con Oryndoll, detto La Guerra dei Predoni della Mente, fu uno dei piu’ sanguinari della storia nanica ed impegno’ tutti i clan nanici del nord per molti anni. All’inizio di questo conflitto però, Barakuir e gran parte del Clan Durgak rimase isolata dal resto dello Shanatar e per tutto il decennio di guerra non si seppe nulla di esso e dei suoi abitanti. Solo nel -8090 DC, qiando la minaccia Illithid fu finalmente arginata, I Clan riuscirono a ricollegarsi al Regno di Ferro ma ne trovarono solamente le rovine: l’intera popolazione del Barakuir era stata catturata e schiavizzata dagli Illithid per essere portata a Oryndoll.

Dell’intero Barakuir solamente poche centinaia di Durgak, salvati dal provvidenziale intervento del Signore della Terra Grumbar, riuscirono a sfuggire agli Illithid. Il Re della Terra Sotto le Radici era apparso in sogno ad uno dei sacerdoti Durgak ed aveva mostrato ai nani fuggitivi l’accesso segreto ad una serie di caverne nascoste nelle profondità’ del sottosuolo di Barakuir. In queste caverne, per dieci anni, il piccolo gruppo di superstiti aveva potuto nascondersi dagli Illithid sferrando devastanti attacchi mirati e infliggendo importanti sconfitte alle forze di Oryndoll. Ancora oggi i bambini del Clan Durnak vengono cresciuti con i racconti di queste epiche imprese: per i Durgak il merito della vittoria dei nani sugli Illithid e quasi tutto da attribuire agli eroici antenati del loro Clan! Inoltre, da quella guerra in poi, la divinità’ patrona del clan e’ sempre stata Grumbar, l’incarnazione elementare della terra.

Negli anni successivi, molti furono i tentativi di liberare il resto del Clan Durgak dalla schiavitù’ Illithid e l’esperienza e la sorprendente resistenza agli attacchi psionici che i superstiti seguaci di Grumbar avevano sviluppato furono la chiave di molti salvataggi riusciti, ma gli orribili esperimenti magici e psionici condotti sui membri del clan avevano corrotto in modo irreversibile le menti dei Durgak catturati, nessun incantesimo o miracolo avrebbe potuto riportarli indietro tutti.

Ciò che rimaneva del Clan Durgak non vedeva più’ una casa in Barakuir ma solamente un luogo di terribili memorie e  decise di lasciare lo Shanatar per intraprendere un lungo esodo verso il Grande Bhaerynden.

Nessuno nel nord sa di preciso che fine abbiano fatto gli ultimi Durgak, c’è chi sostiene siano morti prima di arrivare a destinazione, chi invece racconta abbiano vagato nei tunnel più oscuri del sottosuolo per più di quarant’anni aspettando che Grumbar gli indicasse la via da percorrere e chi invece si e’ semplicemente scordato di loro.

Solo gli Archivi di Pietra riportano alcune informazioni: gli scritti runici raccontano infatti che gli ultimi Durgak sono arrivati alla Grande Crepa nel -8040 CV ed hanno fondato Cittadella Drurnak pochi anni dopo.

Ciò che è accaduto al Clan Durgak, però, non è mai stato dimenticato dai superstiti di quel massacro ed ha trasformato radicalmente l’atteggiamento del Clan nei confronti di quasi ogni aspetto della vita. La priorità dei Durnak è da allora la forza militare, la magia non viene praticata da nessuno poiché ritenuta portatrice di corruzione, ogni membro della comunità indossa sempre il suo equipaggiamento da battaglia ed è quotidianamente ossessionato per la qualità di quest’ultimo. L’intera cultura del clan è basata sulle leggende dei grandi eroi che sono sopravvissuti alla Guerra dei Predoni della Mente, unici ad essere stati in grado di affrontare le forze di Oryndoll da soli ed isolati dal resto del regno mentre l’intero esercito dello Shanatar tentennava in una situazione di stallo durata quasi un decennio. Gli usi e le leggi sono rimasti invariati dai tempi dei fondatori di Cittadella Drurnak ed il Clan e’ così diffidente nei confronti degli estranei da avere contatti e scambi commerciali unicamente con i pochi insediamenti nanici con cui i Padri di Cittadella Drurnak avevano instaurato accordi nei primi secoli dalla fondazione.

Estremamente fieri del proprio retaggio e della loro eccezionale resistenza alla magia il Clan si rifiuta di far sposare i propri figli con nani provenienti da altri clan e sottopone i propri giovani a pericolose pratiche iniziatiche con lo scopo di risvegliare l’innata resistenza alla magia e agli effetti mentali alle quali i Durgak devono la vita, grazie ad esse infatti i nani del Clan sono i più tenaci e resilienti tra i loro simili.

I Durnak dell’Antico Shanatar si sono lasciati accecare dalla superbia e rammollire dalla ricchezza ma questo non accadrà più al Nuovo Clan Durnak, la morte ed il sacrificio di tutti il loro fratelli non sono stati vani e verranno celebrati fino alla fine dei tempi. Il Clan Durnak non abbasserà più’ la guardia e schiaccerà qualunque minaccia decida di posare il suo sguardo su Cittadella Drurnak.

La vostra amata

_Aliaga Volodifalco_

# …

## Le Nuove di Allania – Numero XVIII

#### [Tarsakh 1374]

### **Cittadella Drurnak**

Cittadella Drurnak è un piccolo insediamento nanico situato nel sottosuolo dello Shaar ad ovest della Grande Crepa.

La fondazione di Drurnak è così antica che la piccola città non compare in alcun archivio umano o elfico, le rune che compongono il suo nome, la sua posizione precisa e informazioni riguardo le sue origini possono infatti essere trovati solamente negli **_Archivi di Pietra_** ad Eartheart (Cuore religioso della Grande Crepa).

Le incisioni runiche citano:

“Anno 8322 dalla Fondazione di Bhaerynden (-8040 CV)

193° Giorno dall’Accensione delle Forge

47 maschi (21 giovani – 11 anziani), 62 femmine (18 giovani – 14 anziani)

Clan di Appartenenza: Durgak (Duergar in Nanico contemporaneo)

Gruppo di Nani degli Scudi giunti dal Grande Tunnel Nord, sono in possesso di tutti i sigilli runici del Clan Durgak, riferiscono di essere gli unici sopravvissuti alle Guerre dei Predoni della Mente, il resto del Clan è caduto preda degli attaccanti Illithid.

Di passaggio.”

“Anno 8328 dalla Fondazione di Bhaerynden

23° Giorno dall’Accensione delle Forge

Tarlik Durgak, Capo del Clan Durgak, notifica la fondazione di un insediamento minerario in corrispondenza della 32° Pietra del Tunnel Nero che sorge alla 422° Pietra del Grande Tunnel Ovest.

Nome insediamento: Drurnak (Roccia Adamantina)

Minerali: Abbondanza di Drurithul e Sindul (Adamantio e Mithral)

Abitanti: 51 maschi (22 giovani – 9 anziani), 64 femmine (19 giovani – 15 anziani)

Descrizione: Raggiunta la 32° Pietra del Tunnel Nero, il tunnel si apre su una larga gola, 50 braccia da parete a parete, 750 braccia in lunghezza, profonda almeno 1000 braccia al di sotto del Tunnel Nero, alta 400 braccia al di sopra del Tunnel Nero, inclinata di 1/16 di angolo piano rispetto alla verticale. A 2/3 della lunghezza della gola, una cascata di acqua dolce fluisce, probabile falda ”

“Anno 9000 dalla Fondazione di Bhaerynden

1° Giorno dall’Accensione delle Forge

9° Censimento di Bhaerynden e insediamenti correlati.

…

Drurnak – 32° Pietra del Tunnel Nero, 422° Pietra del Grande Tunnel Ovest

                                276 maschi (54 giovani – 64 anziani)

                                319 femmine (49 giovani – 81 anziani)

…

“

“Anno 16000 dalla Fondazione di Bhaerynden

1° Giorno dall’Accensione delle Forge

16° Censimento di Bhaerynden e insediamenti correlati.

…

Drurnak – 32° Pietra del Tunnel Nero, 422° Pietra del Grande Tunnel Ovest

                                3962 maschi (635 giovani – 982 anziani)

                                4162 femmine (572 giovani – 1141 anziani)

…

“

![Cittadella Drurnak 2](https://regnidiconfinednd.wordpress.com/wp-content/uploads/2018/04/cittadella-drurnak-2.jpg?w=1120)

Cittadella Drurnak è costruita a ridosso di una profonda gola

La vostra amata

_Aliaga Volodifalco_

# …

## Le Nuove di Allania – Numero XIX

#### [Mirtul 1374]

### **Grumbar, Il Signore della Terra**

Grumbar e’ l’incarnazione elementare della terra. E’ una delle quattro divinità’ elementari venerate nel Faerun ma, come tutte le altre ad eccezione di Kossuth, ha pochissimi seguaci. Si occupa solo relativamente dei suoi seguaci accettando pur tuttavia offerte in pietre preziose, come sardoniche, diaspri e altre gemme senza alcuna remora o commenti di qualsivoglia natura. I doni di Grumbar sono spesso magie di protezione o conoscenze riguardo i luoghi segreti del sottosuolo o filoni ricchi di minerali sebbene sembri che li assegni senza alcuna ragione particolare.

La chiesa di Grumbar e’ organizzata in piccole sette conosciute come le Commende, ciascuna comprende sette chierici, sette monaci e sette ranger e tanti laici quanto e’ possibile supportare. Le Commende sono generalmente in buoni rapporti, anche perché hanno poche interazioni tra di esse. Coloro che venerano Il Signore della Terra si trovano spesso a predicare contro i mali derivanti dal salpare con le navi e spiegare le vele verso terre sconosciute suggerendo invece che sarebbe meglio continuare ad esplorare il continente di Faerun. Molti dei membri del clero ritengono che vi siano “problemi a bizzeffe che rubano tempo qui a casa senza che sia necessario andare a cercarli altrove”. I membri del clero di Grumbar prendono anche posizione contro i cambiamenti del codice sociale, nei governi, nella costruzione di edifici che modifichino l’aspetto del paesaggio (come le dighe) o nei cambiamenti riguardanti la religione stessa.

I chierici di Grumbar pregano per i loro incantesimi all’alba ringraziando la loro divinità’ per aver mantenuto ferma la terra durante il loro riposo. L’unica festività’ ufficiale e‘ Mezz’Inverno, quando si celebra una festa per solennizzare la fine di un anno e si pianificano le attività’ della fede per quello successivo. Una volta decise, queste attività’ non vengono mai mutate. I fedeli di Grumbar pronunciano un giuramento chiamato Giuramento della Terra con il quale promettono di non viaggiare mai in aria o acqua a meno che non sia una questione di vita o di morte.

Dogma:

L’eterno Grumbar e’ perfetto e mai mutevole. Sforzati di essere simile all’eterno e non permettere che avvengano cambiamenti. La parola data e’ pietra fondante su cui si basa una società stabile sulla quale costruire. Rompere un giuramento significa minare le basi della civiltà. Segui e diffondi la parola di Grumbar e mostra, attraverso il tuo operato, la stabilità e la salvaguardia che porta.

Grumbar è l’unica divinità venerata dal Clan Durgak. I primi fedeli al Signore della Terra giurarono fedeltà a Grumbar alla fine della Guerra dei Predoni della Mente. Il Clan, infatti, doveva molte delle vite dei suoi membri all’aiuto che Grumbar aveva dato nella guerriglia contro gli invasori Illithid ed una volta finita quella straziante guerra, questo nuovo culto rispecchiava al meglio il bisogno di rinnovata solidità e stabilità che la società del Clan cercava in quell’epoca. Grumbar però non sembrò curarsi eccessivamente dei suoi nuovi fedeli e lasciò che Il Clan vagasse perso nel sottosuolo per decenni prima di mostrargli la via per il Grande Bhaerynden. In questi decenni i Durgak non persero la loro convinzione nel culto di Grumbar e continuarono testardamente a venerarlo tenendo fede al proprio giuramento senza ricevere nulla in cambio. Un giorno, dopo quasi cinquant’anni, Il Sommo Sacerdote Grynbar Durnak ottenne nuovamente risposta dalla Divinità e riuscì a condurre il Clan fuori dal labirinto di cunicoli in cui erano imprigionati e a fondare una nuova casa per i Durnak. Grumbar apprezzò la perseveranza con cui i Durnak avevano tenuto fede alla propria parola e da allora non abbandonò più i suoi fedeli. Oggi ogni membro del Clan venera quotidianamente Grumbar e Cittadella Drurnak può quasi essere considerata un enorme complesso di “Templi” o Commende dedicati al Signore della Terra: ogni casa, forgia, negozio, edificio pubblico o privato ha rappresentazioni della divinità scolpite sulle pareti; sugli stipiti di tutte le porte e caverne il Clan incide brevi preghiere rivolte al loro sommo protettore.

Le caratteristiche del culto di Grumbar si esprimono quindi anche nelle dinamiche che sono al di fuori della religione stessa, a Cittadella Drurnak la parola data è il fondamento imprescindibile su cui la società si basa, le tradizioni e le leggi sono incise nella pietra e nessun cambiamento o novità è bene accetto. L’immutabilità delle antiche leggi e la testardaggine con cui vengono applicate ha portato grande potere e ricchezza ai Durgak e l’intero Clan vorrebbe che le cose rimanessero così.

La vostra amata

_Aliaga Volodifalco_

# …

## Le Nuove di Allania – Numero XXI

#### [Flamerule 1374]

### **I Martellatori Durgak**

La Guardia del Corpo del Capo Clan Durgak è tipicamente composta da due unità d’elite: I Grandi Scudi ed i Martellatori. In caso di minaccia, I Grandi Scudi formano un anello attorno al Capo Clan ed usano i loro imponenti scudi torre per creare una insuperabile barriera, i Martellatori, invece, formano un anello più interno e vessano le linee nemiche in totale sicurezza grazie ai loro impressionanti Martelli Lunghi Nanici. La combinazione di queste due unità, rende la Guarda del Corpo del Capo Clan Nanico una temibile unità da combattimento oltre che una difesa impenetrabile.

I Martellatori sono scelti dal Capo Clan in persona, possono far parte di diversi ceti sociali e a volte provengono anche da altri clan. Ogni Martellatore deve aver dimostrato la propria abilità in innumerevoli battaglie, mostrando non solo grande forza e mortale abilità marziale ma anche grande fedeltà, rettitudine e coraggio. Oltre ad essere il cuore offensivo della Guardia del Corpo del Capo Clan, i Martellatori vengono utilizzati in battaglia come unità d’impatto per sfondare le linee nemiche: i lunghi martelli e l’utilizzo di magiche pozioni che ne accrescono la stazza (millenario segreto di battaglia Durgak), permette ad un Martellatore di colpire anche al di là di un muro di lance aprendo un varco sicuro per il resto dell’esercito Durgak. Ogni Martellatore stipula un contratto individuale con il proprio Protetto, ogni contratto ha delle peculiarità diverse ma nel più tipico dei casi, quello tra un Martellatore ed il Capo Clan, il principale beneficio garantito al martellatore, oltre all’onore ed al prestigio della carica, è una illimitata fornitura di metalli e risorse pregiate con la quale il martellatore può forgiare il proprio equipaggiamento. Non è dunque un caso che i martellatori siano tra i nani più riccamente equipaggiati di tutto il Clan Durgak.

I Martellatori vengono addestrati duramente ogni giorno in tecniche specifiche che prevedono l’utilizzo di ampi fendenti ad arco in grado di colpire con immane potenza multipli nemici frantumando crani, tibie, femori e tutto quello che interseca la traiettoria del possente martello. L’uso del martello come arma primaria ha fatto nascere nei secoli l’usanza di raccogliere dal campo di battaglia schegge di scudi frantumati o armi spezzate durante il combattimento come prova della potenza dei propri colpi.

Poiché i Martellatori rinunciano all’utilizzo degli scudi, le loro armature sono progettate specificatamente per assorbire i colpi, in questo modo la minore difesa viene compensata da una riduzione della gravità delle ferite subite.

Quando la battaglia si trasforma in schermaglia, Martellatori e Grandi Scudi si accoppiano a formare piccole unità da combattimento, queste coppie sono spesso fisse, ogni Martellatore ha il suo fratello d’arme in un Grande Scudo e viceversa, ed ogni coppia ha un tipico timbro e ritmo di colpi di martello sul grande scudo utilizzato per coordinarsi sul campo.

Essere un Martellatore Durgak è un grande privilegio ed i membri di questa unità d’elite sono rispettati da tutti i membri del Clan.

La vostra amata

_Aliaga Volodifalco_

# …

## Le Nuove di Allania – Numero XXII

#### [Eleasias 1374]

### **“Dwed kadrel yoth kaad, kadrel yoth prir dwed”-****“Chi forgia da sé, forgia per tre!!”**

I fabbri nanici sono noti in tutto il Faerun per la loro abilità nel lavorare il metallo, oggi nelle città naniche la figura del fabbro è di grande importanza e prestigio, le forge sono numerose ed ognuna porta il nome del Mastro Artigiano che la gestisce ma non è sempre stato così.

Un tempo ogni città o insediamento nanico possedeva diverse forge lasciate a disposizione di tutti i membri del Clan che le aveva costruite e che si occupava della loro manutenzione, ma che potevano essere usate anche da chiunque altro in cambio di poche monete di rame. Le botteghe di lavorazione del metallo, le armerie o simili erano davvero rare e nessuno avrebbe mai comprato del metallo forgiato da qualcun altro o, dall’altro lato, nessuno avrebbe mai forgiato armi o armature per un altro nano: ognuno si occupava di creare da sé tutto l’equipaggiamento che avrebbe poi indossato o brandito.

Questa usanza, ormai scomparsa per ovvi motivi pratici, nasceva dal fatto che nella cultura degli Antichi Clan ogni nano doveva avere completa responsabilità dei propri fallimenti e totale merito dei propri successi. In tutti i codici di leggi risalenti a quest’epoca si trova questo tema ricorrente e alcuni scritti runici più dettagliati spiegano che tra i vari motivi di questa organizzazione dei lavori c’era il grande numero di liti, guerre tra clan, omicidi e conflitti scoppiati per: un padre che accusa il creatore dell’armatura del figlio morto in battaglia di essere il responsabile di questa disgrazia, un capo Clan che accusa il proprio fabbro di fiducia di essere responsabile del suo fallimento o, vice versa, fabbri che pretendevano di avere i meriti del successo dei loro clienti. Oggi queste controversie sono gestite grazie ad un codice di leggi pazzescamente dettagliato a questo riguardo, ma i Nani dell’epoca, ben più testardi di quanto non lo siano i Nani contemporanei, preferirono stabilire per legge che ogni nano si forgiasse da sé armi, armature e scudi, in modo da ridurre al minimo controversie di questo tipo: in questo modo ogni grande impresa o grande fallimento poteva essere attribuito senza dispute di sorta. Ciò rese le abilità nella lavorazione del metallo una parte fondamentale del profilo di ogni guerriero, politico, sacerdote o nano in generale, insegnate a bambine e bambini indistintamente prima addirittura della scrittura o lettura, provocarono l’insorgere di una grossa differenza in qualità tra prodotti nanici e quelli prodotti dalle altre razze.

Ogni nano, nell’arco della propria vita, creava più set di armi e armature, ma non esistendo alcun mercato per l’equipaggiamento di seconda mano, i clan si trovavano dopo secoli di accumulo a non avere più idea sul dove mettere tutto quel materiale inutilizzato. I pezzi più pregiati venivano fatti indossare alle statue degli antenati, una piccola parte veniva rifusa per recuperarne i metalli pregiati (il Nano medio dell’epoca, infatti, voleva poter scegliere la propria lega ed erano pochi quelli che si piegavano all’uso di metallo di rifusione) ma la stragrande maggioranza di questo equipaggiamento vecchio di secoli non aveva alcun uso tra i nani e veniva venduto alle popolazioni di superficie.

Il commercio, appunto, era l’unica attività in grado di spingere i nani ad andare in superficie e la vendita di ciò che agli occhi dei nani era chincaglieria ripagava sempre il viaggio. I nani, convinti di star fregando la gente della superficie vendendogli vecchio ciarpame, applicavano prezzi davvero ragionevoli; dall’altro lato, per gli standard di umani ed elfi, anche la prima armatura costruita da un nano adolescente vissuto tre o quattro secoli prima risultava essere un capolavoro di artigianato da tramandare ai figli: l’insieme di questi due fattori rendeva quindi queste transazioni vantaggiose per entrambi i lati. La qualità di questi equipaggiamenti era effettivamente eccezionale, un nano poteva passare decenni a lavorare su un singolo pezzo poiché quel pezzo rappresentava il suo successo e la sua sicurezza sul campo di battaglia. Grazie a questo commercio, per secoli, quasi tutti i combattenti della superficie furono armati dalle forgie naniche, permettendo al mito della Fattura Nanica di nascere.

Mentre, nello stesso periodo, nel sottosuolo, barzellette (comprensibili solo ad un nano) su tutti questi nobili, politici, militari e avventurieri fieri delle loro costose armature naniche “fuori moda” dalle forme bizzarre e vecchie, fecero ridere sotto la folta barba moltissimi nani.

Con il passare dei millenni anche elfi ed umani impararono a lavorare metallo di qualità comparabile a quello nanico e questo enorme flusso di equipaggiamento nanico si è mano a mano ridotto fino a normalizzarsi allo stato attuale dove la fattura nanica è ancora considerata superiore ma non è l’unica al mondo. La riduzione di queste esportazioni ha poi costretto i clan ad affrontare il problema di questo accumulo di vecchi equipaggiamenti e ha portato lentamente all’istituzione di laboratori artigiani specializzati che si occupano di forgiare armi e armature per tutti i nani del clan.

Nonostante ciò, piccoli insediamenti nanici sono rimasti immuni a questo cambiamento, seguono le vecchie leggi e vige ancora il “Chi forgia da sé, forgia per tre!”, Cittadella Drurnak è uno di questi.

La vostra amata

_Aliaga Volodifalco_

# …

## Le Nuove di Allania – Numero XXV

#### [Marphenot 1374]

### **I Pech, le fate della terra**

![Pech 4](https://regnidiconfinednd.wordpress.com/wp-content/uploads/2018/04/pech-4.png?w=1120)

Un Pech intento a raccogliere pietre preziose

In epoche indicibilmente antiche, i Pech servivano maestri dimenticati nelle profondità del sottosuolo. Con il tempo i loro maestri sono andati avanti ed hanno lasciato i Pech senza guida. Alcune di queste creature cercarono rifugio in tunnel apparentemente sicuri vicini alla superficie ma gli indicibili orrori incontrati li rese pazzi trasformandoli nel corso di molte generazioni di Derro. Quei Pech che invece preferirono rimanere delle profonde caverne ancestrali sopravvivono ancora oggi in gruppi così piccoli ed isolati che in superficie sono in pochi a sapere della loro esistenza. I Pech sono esperti minatori ed ancor più abili tagliatori di pietre preziose, per queste abilità a volte vengono catturati e resi schiavi da altre razze del sottosuolo. Sono di natura schivi e furtivi ed hanno imparato a nascondere le entrate delle loro grotte in modo estremamente attento, tipicamente dispongono le strette entrate nelle cavità naturali di grotte più grandi, in modo che possano essere notate solamente da precisi angolazioni e con le giuste condizioni di luce. Quando un viaggiatore trova per caso la grotta di un Pech, questo viene accolto in modo amichevole ma una volta offerto una zuppa e l’eventuale aiuto necessario, i Pech chiedono in modo deciso al viaggiatore di lasciarli in pace e riprendere il proprio cammino. In genere i Pech sono snelli ed alti 80-90cm ma a causa della loro densa carne pesano in media 50-60kg.

La vostra amata

_Aliaga Volodifalco_

# …